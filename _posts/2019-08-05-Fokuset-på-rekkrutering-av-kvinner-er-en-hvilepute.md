---
layout: post
tile: "Fokuset på rekruttering av kvinner er en hvilepute"
---

Det ropes om flere kvinner i IT-bransjen og bedrifter skryter av sine over gjennomsnittet høye kvinneandeler, uten å spesifisere hvor mange av disse som sitter med tekniske arbeidsoppgaver i det daglige. Det er ikke godt nok med stor andel kvinner i bedriften hvis flesteparten av teknologene er menn.

Bedrifter, bransjen og mediene er opptatt av kvinneandelen i IT-bedrifter og -studier fokuserer for mye på rekruttering av kvinner. Mangfoldige arbeidsplasser trenger mer enn en god balanse mellom to kjønn. Vi trenger en kultur som har rom for at folk er forskjellige. Vi trenger å øke fokuset på inkludering.

Min oppfatning er at alt for mange kvinner forlater sine tekniske roller til fordel for mer administrativt arbeid i løpet av sine første år i yrkeslivet. Internasjonalt ser vi at de fleste minoriteter i bransjen gjør det samme. Jeg vil ta opp noen av grunnene til at dette skjer.

Seksuell trakassering. Om det så skjer innad i teamet, på julebord, på bransjekonferanser, i kundemøter, på jobbintervjuer eller i sosiale medier. I tilfeller hvor den seksuelle trakasseringa skjer åpenlyst foran andre kolleger opplever mange at ingen griper inn, men heller overser det eller viser støtte til trakassereren. Vi ser også at mange som rapporterer hendelsene ikke blir tatt på alvor, blir møtt med mistro eller får beskjed om at de overreagerer. Det oppleves ikke som trygt å ta si i fra om seksuell trakassering.

Forskjellsbehandling i lønn og arbeidsoppgaver. Minoriteter forteller at de føler seg presset til å ta på seg såkalt "office housework" i større grad enn majoriteten, altså oppgaver som å lage kaffe, rydde på kontoret, booke møterom, arrangere sosiale samlinger, rydde oppgave-tavla eller være med på arrangementer for å vise mangfold i bedriften. Dette er oppgaver som gir mindre tid til teknisk arbeid, som igjen er arbeid som åpner for større muligheter. Det bidrar blant annet til større lønnsforskjeller, at man sjeldent får muligheten til å utføre mest givende og utfordrene oppgavene på teamet og at færre minoriteter stiller som foredragsholdere på konferanser. Office housework bidrar til at minoriteter går over i mindre tekniske roller.

Måtte bevise din tekniske kompetanse for mannlige kolleger, når mannlige kolleger slipper. Dette hører jeg gjentatte ganger fra kvinnelige teknologer og det kommer i mange former. Nye folk på teamet stiller kritiske spørsmål ved alt du sier, men tar det for god fisk hvis dine mannlige teammedlemmer sier det samme. I møter med kunder eller andre team blir du som minoritet antatt å ikke være teknolog, men heller fra rekrutterings- eller salgsavdelinga.

Du må svare for hele minoritetsgruppa du tilhører. Vi skal ikke be om at minoriteten på arbeidsplassen kan svare for hele befolkningsgrupper.

Teamet oppfører seg annerledes uten deg til stede. Du får beskjed om at det kommer diskriminerende kommentarer og vitser når du ikke er tilstede "fordi det er greit" når du ikke er der.

Unngår sosiale arrangementer som inneholder alkohol. Erfaringer gjør at mange minoriteter har vent seg til å aldri bli værende på fester og puber hvor kolleger blir fulle for å unngå seksuell trakassering eller diskrimering.

Det høye fokuset på å rekruttere kvinner og andre minoriteter oppleves som en hvilepute for å slippe jobben med å endre holdninger og vaner innad i bransjen. Ikke bare er fokuset for snevert ved at praksisen er å sette likhetstegn mellom mangfold og høy kvinneandel. Fokuset på mangfoldige arbeidsplasser er fånyttes uten å mangedoble innsatsen for inkludering og likestilling.